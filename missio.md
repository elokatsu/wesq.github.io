---
layout: page
title: Missio
subtitle: Mitä haluan toiminnallani tuoda arkeesi?

bigimg: img/aloituskuva_missio.jpg
---
### ***Hyvinvointia lempeydellä***

Tällä hetkellä elokatsu toimii liikunnan parissa ohjaten lasten ja aikuisten ryhmäliikuntaa. Lisäksi elokatsu tarjoaa yksilö- ja ryhmävalmennuksia hyvinvoinnin eri osa-alueiden tiimoilta, löydät palveluni erilliseltä välilehdeltä.

Sloganini ”uusi lempeä elo” kuvastaa ideologiaani hyvinvointivalmentajana ja tapaa, millä haluan valmentajana kohdata Sinut. Haluan auttaa ihmisiä kokonaisvaltaisen hyvinvoinnin parissa painottaen lempeän hyväksymisen tärkeyttä.
Matka syvemmälle itseeni ja lempeän hyväksyvä suhtautuminen tekemisiini on minullakin jatkuvaa opettelua ja haparoimista, elämän pituinen matka jossa aina voi oppia uutta. Haluan olla valmennettavilleni rinnallakulkija ja kanssaeläjä, tukien ja kannustaen matkaa kohti hyvinvointia.  
<br/>
![Hyvinvointia lempeydellä](/img/hyvinvointia_lempeydella.jpg "Hyvinvointia lempeydellä"){: .center-block :}
<br/>

### ***Mistä kaikki on lähtenyt liikkeelle?***

Elokatsun matka on lähtenyt liikkeelle yhden ihmisen vahvasta palosta hyvinvointiin ja hyvinvoinnin lisäämiseen niin, että meidän jokaisen olisi mahdollista nauttia kokonaisvaltaisesta hyvinvoinnista.
Nuoresta saakka liikunta ja liike ovat kuuluneet elämääni. Minulla on kuitenkin ollut elämässäni jakso, kun en jaksanut tai ollut kiinnostunut kiinnittämään huomiota hyvinvointiini. Voin huonosti niin henkisesti kuin fyysisesti, mutten ollut valmis muutokseen. Jossain vaiheessa kuitenkin oivalsin, että vain minä itse olen vastuussa itsestäni, voin ottaa ohjat omiin käsiini, ja myös voida paremmin ja oppia arvostamaan itseäni, olemaan itseni puolella. Olen siis itsekin tehnyt elämäntapamuutoksen ja harjoitellut samojen asioiden äärellä, siispä ymmärrän hyvin mitä asiakkaani käyvät läpi.

Oma kiinnostus hyvinvoinnistani kasvoi pala palalta, ja palo sisälläni sysäsi minua myös eteenpäin opiskelemaan aiheesta. Vuonna 2013-2014 opiskelin vuoden funktionaalisen lääketieteen ravitsemustieteitä, jonka jälkeen ravinto ja sen avulla hyvinvoinnin lisääminen on ollut lähellä sydäntäni. Vuosien varrella olen opiskellut erilaisia pieniä kokonaiksuuksia ravinnosta ja muusta hyvinvoinnista ja tullut kokoajan tietoisemmaksi halustani auttaa myös muita sen parissa. Vuonna 2018 aloitin hyvinvointivalmentajan opinnot, joissa nähtiin ihminen kokonaisuutena. Saimme opetella asioita ravinnosta, palautumisesta ja levosta, luonnon vaikutuksesta hyvinvointiin, sekä liikkeestä esimerkiksi jumpan ja kuntosalimaailman puolella. Samalla opiskelin myös yliopistossa ravitsemustieteen perusopinnot, jotta ymmärtäisin ravitsemuksen kokonaisuutta paremmin.
Näiden opiskelujen myötä minua alkoi myös enemmän kiehtomaan, miten yksilön motivaatiota muutokseen voisi synnyttää ja ylläpitää. Siispä vuonna 2019 polkuni jatkui opiskelemaan psyykkistä valmennusta yliopistoon liikuntapsykologian opintojen pariin. Tällä hetkellä opiskelen palautumisen valmennusta, ja palo kouluttaa itseäni lisää on suuri. Tästä ammennetaan kokoajan lisää hyvin innostuneena ja kiinnostuneena juurikin tukemaan yksilön matkaa kohti omaa hyvinvoivaa arkea, mitä ikinä se kenellekin merkitsee.